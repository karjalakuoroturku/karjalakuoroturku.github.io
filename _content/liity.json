{
  "title": "Liity kuoroon",
  "content": "## Tervetuloa laulamaan!\n\nSinä, laulamisesta innostunut, lähde mukaan iloiseen porukkaamme!!\n\nEmme edellytä, että olisit valmis laulaja, emme myöskään musiikin teorian osaamista. Tärkeintä on, että sinulla on halu laulaa, kohtuullinen sävelkorva ja rytmitajua.\n\n## Harjoitukset\n\nHarjoittelemme torstaisin klo 18.00-20.30 Turun Karjalatalolla osoitteessa **Itäpellontie 2, 20300 Turku**\n\nOta rohkeasti yhteyttä kuoron sihteeriin niin kerron lisää mukavasta kuorostamme (katso yhteystiedot)\n\n## Taiteellinen johtajamme Heikki Korhonen\n\nOlen freelance-pohjalta työskentelevä musiikinopettaja ja muusikko. Olen laulanut paljon kuoroissa; aluksi harrastuksena ja myöhemmin osana töitäni. Tällä hetkellä työskentelen Turun seudulla laulun- ja pianonsoiton opettajana, kuoronjohtajana, pianistina ja laulajana. Lisäksi myös sävellän ja sovitan musiikkia. Turun Karjalakuoron taiteellisena johtajana olen toiminut loppuvuodesta 2015 asti.\n\nMinun siteeni karjalaisuuteen ovat mummissani, isäni äidissä, joka muutti evakkona Rautalammille Sakkolasta. Hän kärsi muistisairauksista, mutta muistan kuinka runoa lausuessaan hänen silmänsä kirkastuivat. Lauluissa yhdistyvät runous ja musiikki, ja Karjalakuorossa ollaan oltu aina kiinnostuneita tästä yhdistelmästä. Parhaita musiikillisia hetkiä ovat ne kun tekstiin yhdistyy laulajien henkilökohtainen kokemus ja se lauletaan melodiana ulos vapautuneella äänellä niin että kehot resonoivat. Siksi laulujen tekstit ovat minulle ensiarvoisen tärkeitä.\n\nKuorolaulaminen itsessään ei ole aina niin yksinkertaista. Erilaisten stemmojen laulamista voi kuitenkin oppia missä iässä tahansa yhdessä muiden kuorolaisten kanssa. Myös oma lauluääni kehittyy ajan kuluessa. Rohkaisen kaikkia asiasta kiinnostuneita kokeilemaan kuorolaulamista tässä iloisessa karjalaishenkisessä porukassa.\n\n**Heikki Tapani Korhonen**  \nMusiikinopettaja (FM)  \nMuusikko (AMK)  \nSäveltäjä",
  "testimonialsSectionTitle": "Kuorolaisten kokemuksia",
  "testimonials": [
    {
      "quote": "Kuorossa laulaminen on mielestäni erittäin mielenkiintoinen harrastus. Ohjelmistoon tulee kausittain uusia lauluja, jotka innostavat ”huonoinakin päivinä” lähtemään viikoittaisiin harjoituksiin. Sosiaalinen verkosto laajenee elämän myönteisten kuorokavereiden myötä. Pidemmillä esiintymismatkoilla voi nauttia yhdessä laulamisen ilon lisäksi myös muusta yhteisestä vapaa-ajan vietosta. Ensimmäiset kokemani Karjalaisten kesäjuhlat oli mieleenpainuva kokemus. Iloisia ihmisiä, runsaasti hyvää ohjelmaa, katseltavaa, kuunneltavaa, maisteltavaa, haisteltavaa …\n\nOlen ollut kuorossa yli kaksi vuotta. Ensimmäinen kohtaaminen tehtiin kuorolaisten ja johtajan taholta helpoksi. Vastaanotto oli ystävällistä ja innostavaa. Laulukokeesta ei tehty suurta numeroa, vain kahdenkeskinen, lyhyt sessio kuoron johtajan kanssa. Turhaan kuvittelin kynnystä korkeammaksi kuin se olikaan. Kuorolaulu tulee olemaan pitkäaikainen harrastukseni. Itselläni ei ole karjalaista taustaa, mutta tunnen kuuluvani täysin tasavertaisena tähän mukavaan joukkoon.",
      "author": "Sirpa Kuukasjärvi",
      "role": "sopraano"
    },
    {
      "quote": "Olen laulanut aina, useimmiten itseni iloksi tai murheitteni peittämiseksi, joskus jopa toistenkin iloksi. Olen laulattanut ihmisiä tarpeen tullen, bussimatkoilla, illan istujaisissa, juhannuskokon äärellä, lasten kutsuilla, ikäihmisten virkistykseksi jne. Vasta kuorolaulun myötä olen saanut opastusta ja opetusta äänen käyttöön, hengitystekniikkaan ja kyennyt kuulemaan sointumaailman ihokarvoja nostattavan tunne-elämyksen. Nykyisessä elämän järjestyksessäni kuorolaululla on merkittävä osuus sekä harrastuksena että hyvinvoinnin edistäjänä.",
      "author": "Raita Salminen",
      "role": "altto"
    }
  ]
}